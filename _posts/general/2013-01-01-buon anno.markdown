---
layout: post
title:  Buon anno
date:   2013-01-01
categories: post
tags: post
---
Che il nuovo anno  
appena iniziato  
porti per voi  
salute,  
felicità,  
amore,  
fortuna,  
ma anche  

una forma di parmigiano,  
sessanta litri di latte,  
venti chili di zucchero,  
quindici chili di prosciutto crudo,  
altrettanti di prosciutto cotto,  
cento chili di frutta,  
trenta chili di pesce,  
centocinquanta uova,  
venti chili di insalata,  
vino della casa,  
caffè e ammazzacaffè,  

insomma  
tutto  
ma proprio tutto  
ciò che vi servirà  
per tirare a campare  
in maniera  
più o meno decente  
per tutto questo  
nuovo anno  

tutta 'sta roba  
farebbe  
seimilacinquecentotrentadue euro e settanta centesimi  
in lettere  
mentre in cifre farebbe  
6532.70  
è uguale, non risparmiate,  

lasciateli pure lì  
sul tavolo  
se pagate in euro  

altrimenti se pagate in baci sarebbero  
trecentosessantacinque baci  
almeno uno al giorno  

se invece pagate in sorrisi sarebbero  
settecentotrenta  
sorrisi  
ci vuole sempre l'unità di misura  

d'altra parte  
se deciderete di pagare in abbracci   
sarebbero  
settecentotrenta abbracci  
come i sorrisi,  
perché ogni abbraccio  
deve essere sempre  
accompagnato da un sorriso  
e viceversa,  
è una regola  
l'ho inventata io adesso,  

sappiate inoltre  
che se avete intenzione  
di pagare  
in lacrime  
la casa non le accetta  
le lacrime  
no, le lacrime  
proprio no,  

però  
se avete avuto la costanza  
di leggere fino qui  
questo lungo delirio  
allora  
o siete pazzi,  
ipotesi più verosimile,  
oppure mi volete almeno un po' di bene,  
ipotesi meno verosimile,  

comunque sia,  
pazzi o no,  
tutto questo  
era solo per augurarvi  
buon duemilatredici  
anche perché io,  
gli auguri,  
non so se l'avete capito,  
meglio di così non li so fare.