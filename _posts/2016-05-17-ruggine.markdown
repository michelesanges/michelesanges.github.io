---
layout: post
title:  "Ruggine"
---
Da un po' di tempo a questa parte, dalla tazza del mio water scende giù un lento e costante rivolo d'acqua. 
Il fluire dell'acqua ha lasciato un segno lungo la parete di ceramica, una striatura colorata, un deposito di calcare color ruggine.
Immettendosi nello scarico, l'acqua provoca un piccolo vortice, un ribollire ipnotico che mi mette in agitazione.
Nel silenzio della notte, tendendo l'orecchio, è possibile percepire il gorgoglio che proviene dal bagno.

La cassetta dell'acqua è incassata nel muro, invisibile alla vista. Sul davanti, una placca di plastica bianca e due pulsanti permettono l'azionamento dello scarico.
Sotto la placca, due viti a croce sorreggono una protezione in plastica. Nella parte inferiore è disposto il complesso di leve di comando dei bilancieri.
Questi ultimi terminano con delle guarnizioni in plastica, oramai intaccate dal calcare.

Sul balcone c'è un armadio chiuso a chiave con due mandate. La chiave è inserita nella toppa della serratura arrugginita e ruota con difficoltà.
L'armadio è diviso internamente in scomparti, separati da mensole. Nella mensola superiore, a sinistra, è appoggiato il contenitore degli attrezzi. 
Dentro al contenitore c'è un martello, un set di brugole, un metro avvolgibile e alcuni cacciaviti a taglio e a croce di differenti misure. 

Una finestra e una portafinestra occupano due pareti della sala. 
La stanza è molto luminosa. Adesso è sera, le serrande di entrambe sono abbassate e l'ambiente è illuminato dalla luce diffusa di una lampada da tavolo.
Lungo un lato della sala trova posto un tavolino di cristallo che sorregge l'impianto stereo.
Ai due angoli adiacenti sono posizionati i diffusori da pavimento dai quali proviene il suono del brano Present Tense dei Radiohead.
Sul lato opposto della stanza, di fronte ai diffusori, c'è un divano di pelle a tre posti.

Sono sdraiato sul divano.
Non c'ho un cazzo di voglia di afferrare quel cacciavite.
Stasera no. Stasera inganno il tempo scrivendo idiozie.
