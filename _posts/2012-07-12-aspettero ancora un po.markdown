---
layout: post
title:  Aspetterò ancora un po'
date:   2012-07-12
categories: post
tags: post
---
Potrei essere felice adesso ma credo che aspetterò ancora un po', 

aspetterò di diventare calvo, più probabilmente brizzolato,

aspetterò il giorno in cui mi crescerà la pancia, una pancia importante, da bevitore di birra,

aspetterò di diventare introverso, burbero, chiuso, inavvicinabile, ruvido, scontroso, asociale, orso, musone, scostante, 

celo, celo, celo, celo, celo, celo, celo, celo, celo, mi manca, 

aspetterò di riuscire a trovare i sinonimi della parola introverso senza ricorrere a Google,

aspetterò di diventare vecchio, si ok, più vecchio, tanto vecchio, chissà se riuscirò a diventare abbastanza vecchio prima di morire,

se conoscete la risposta, non me la dite,

e saggio? no saggio no, non sarò mai saggio,

aspetterò di avere nostalgia dell'oggi anche se io non ho mai avuto nostalgia di ieri e non vedo perché domani dovrei avere nostalgia del presente, ma non si sa mai,

anche presente è sinonimo di oggi, ma questo l'ho trovato da solo, che vi credete,

ma in verità, in verità vi dico, credo di avere capito che tutta questa storia della felicità sia solamente un'enorme cazzata.