---
layout: post
title:  "Di certificazioni e altre amenità"
---
Sto cercando di ottenere il Certificato di Agibilità del mio appartamento allo scopo di venderlo o affittarlo, ancora non so, accetterò come un segno del destino
il primo dei due eventi che si verificherà. Allo stato attuale, l'unica cosa di cui sono certo è che sto spendendo un sacco di soldi.  

Il rilascio del Certificato di Agibilità è condizionato, tra le altre cose, al possesso dei Certificati di Conformità degli impianti dell'immobile.
Per fortuna sono sprovvisto della certificazione del solo impianto elettrico.

Contatto una ditta e mi metto d'accordo per un sopralluogo. Al termine del veloce controllo - pochi minuti - l'impianto viene ritenuto in regola.
Chiedo quindi al tecnico quali siano i tempi necessari al rilascio della certificazione.  
"Guardi, è immediato. Vado a casa, inserisco i suoi dati nel modulo prestampato e le invio il certificato per email", è la risposta.   
"Bene", dico io, "e qual è il costo?".  
"Quattrocento euro, Iva compresa".  
"Grazie, le faccio sapere".

Sconsolato, pensando a quante altre cose avrei potuto fare con quella cifra, digito su Google i termini "conformità impianto elettrico".
Il primo risultato della ricerca è un annuncio a pagamento che riporta a <a href="https://goo.gl/bDjQh6" target="_blank">questo sito</a>

Al costo di 79 euro, questi signori certificano tutto. Certificano l'impianto senza neppure vederlo. Certificano che siete alti, biondi e con gli occhi azzurri. 
Certificano che si trovavano al vostro cospetto nell'arco di tempo che la vostra amante si agitava sopra di voi. Cinque minuti, probabilmente è per questa ragione
che la cifra è bassa. Certificano l'esistenza di Dio.

Pago con Paypal e il certificato viene recapitato nella mia casella di posta elettronica. Ai miei occhi ha la stessa consistenza di un foglio di carta igienica a singolo strato.
A ben vedere, ha la stessa consistenza del bollino della caldaia, dell'attestato di revisione auto e di quello del rinnovo della patente. Però per lo stato italiano va bene, 
voleva sapere se il mio impianto elettrico fosse a norma e, certo che lo è!

Il tecnico prenderà adesso tutte le certificazioni degli impianti, l'accatastamento, aggiungerà una relazione sulla salubrità degli ambienti ed il mio immobile sarà ritenuto agibile.

Cambiate paese, se potete.




