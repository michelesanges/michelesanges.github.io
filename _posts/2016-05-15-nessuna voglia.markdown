---
layout: post
title:  "Ruggine"
---
Da un po' di tempo a questa parte, dalla tazza del mio water scende giù un lento e costante rivolo d'acqua. 
Il fluire dell'acqua ha lasciato un segno lungo la parete di ceramica, una striatura colorata, un deposito di calcare color ruggine.
Immettendosi nello scarico, l'acqua provoca un piccolo vortice alla base, un ribollire ipnotico che mi mette in agitazione.
Nel silenzio della notte, tendendo l'orecchio, è possibile percepire il gorgoglìo che proviene dal bagno.

La cassetta dell'acqua è incassata nel muro, invisibile alla vista. Sul davanti, una placca di plastica bianca e due pulsanti permettono l'azionamento dello scarico.
Per rimuoverla è sufficiente sollevarla dalla base e spingerla verso l'esterno. 
Sotto la placca, due viti a croce sorreggono una protezione in plastica. Nella parte inferiore è disposto il complesso di leve di comando dei bilancieri.
Questi ultimi terminano con delle guarnizioni in plastica, oramai intaccate dal calcare.

Sul balcone c'è un armadio chiuso a chiave a due mandate. La chiave è inserita nella toppa della serratura arrugginita e ruota con difficoltà.
L'armadio è diviso internamente in scomparti, separati da mensole. Nella mensola superiore, a sinistra, è appoggiato il contenitore degli attrezzi. 
Dentro al contenitore c'è un martello, un set di brugole, un metro avvolgibile e alcuni cacciaviti a taglio e a croce di differenti misure. 
<!--Il cacciavite adatto alle viti a croce che sorreggono la placca, è quello con il manico verde.-->

Una finestra e una portafinestra occupano due pareti della sala. 
La stanza è molto luminosa. Adesso è sera, le serrande di entrambe sono abbassate e l'ambiente è illuminato dalla luce diffusa di una lampada da tavolo.
Lungo un lato della sala trova posto un tavolino di cristallo che sorregge l'impianto stereo.
Ai due angoli adiacenti sono posizionati i diffusori da pavimento dai quali proviene il suono del brano Identikit dei Radiohead.
Sul lato opposto della stanza, di fronte ai diffusori, c'è un divano di pelle a tre posti. <!--Una figura è sdraiata sul divano.-->

Sono sdraiato sul divano con il PC in braccio. <!--Neppure stasera ho la forza di afferrare il cacciavite a croce.
Penso alla ruggine presente nella mia vita e inganno il tempo scrivendo idiozie.-->
Penso alla cassetta dell'acqua che perde - neppure stasera ho avuto la forza di afferrare il cacciavite a croce - alla ruggine presente nella mia vita e inganno il tempo scrivendo idiozie.
